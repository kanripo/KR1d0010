# -*- mode: mandoku-view -*-
#+TITLE: 周禮訂義
#+DATE: 2015-09-23 09:37:26
#+PROPERTY: JUAN 40
<pb:KR1d0010_WYG_040-1a>¶
欽定四庫全書¶
　周禮訂義卷四十　　　　宋　王與之　撰¶
大胥中士四人小胥下士八人府二人史四人徒四十¶
人¶
　鄭康成曰胥有才知之稱禮記文王世子曰小樂正¶
　學干大胥賛之¶
　鄭鍔曰閭胥以胥名之謂其才智足以長人樂官名¶
　胥胥者相也惟有才智然後能相人大胥相樂官之¶
<pb:KR1d0010_WYG_040-1b>¶
　樂政其所相者於諸胥為大¶
掌學士之版以待致諸子¶
　王氏詳説曰文王世子曰凡學世子及學士必時是¶
　學士者國子之謂以其父兄有爵於國者言之則曰¶
　國子以其衆言之則曰諸子以其教言之則曰學士¶
　周之時喬木有世臣棠華有賢者之後夫豈無自哉¶
　鄭司農曰版籍也今時鄉户籍世謂之户版大胥主¶
　此籍以待當召聚學舞者卿大夫之諸子則案此籍¶
<pb:KR1d0010_WYG_040-2a>¶
　以召之(○黄氏曰學士之版凡學者皆著籍於此獨/致諸子將合之於舞位不敢使適子與於此)¶
　(適子嘗學小舞何為至合舞始别異之干戈羽籥不/可以不學合舞則有什五有長少將以其才為之等)¶
　(適子雖非才猶不使庶子臨之況有王世子焉漢/世取二千石闗内侯子為舞人皆適子不知其義)○¶
　鄭鍔曰宫伯掌士庶子凡在版者司士掌羣臣之版¶
　此所謂學士之版皆書名於版以待有用則致之使¶
　自至(○王氏曰其已至者以待之其不至者以致之/○劉執中曰來學者待而籍之徳成者致其名)¶
　(於/王)¶
　王氏詳説曰大胥既待致諸子夏官復以諸子名官¶
<pb:KR1d0010_WYG_040-2b>¶
　何耶葢夏官諸子掌國子之倅國有大事則帥國子¶
　而致於太子若有車甲之事則授之車甲是教之以¶
　兵也此教之以樂¶
　(李嘉㑹曰夏官有諸子掌國子之倅今不曰公卿大/夫之子又不曰庶子乃曰諸子者葢諸子所掌之國)¶
　(子修徳學道合學合射其藝已進故令大胥掌其籍/而升致之必曰待者待諸子之教治已成此則致之)¶
　(而已故大胥一職止見合舞合聲不見教事以有諸/子之教在前也名曰學士非徒國子必國子之才藝)¶
　(者掌其名數之版有其/人則充之亦待意也)¶
春入學舍采合舞¶
<pb:KR1d0010_WYG_040-3a>¶
　鄭康成曰春始以學士入學宫而學之○賈氏曰舍¶
　即釋采即菜也¶
　鄭鍔曰禮有釋奠有釋菜莫厚於釋奠莫薄於釋菜¶
　葢釋奠則有迎牲有酌獻有授舞者器之禮所以致¶
　恭於先聖釋菜則不舞不授器不殺牲但以蘋蘩蕰¶
　藻之類告䖍於先師而已(○崔氏曰先師謂禮樂詩/書之官周禮凡有道有徳)¶
　(者使教焉死則以為樂祖祭於瞽宗所謂知樂者也/若有詩書之徳者亦各祭於其所教之學漢時禮有)¶
　(高堂生樂有制氏書有伏生/詩有毛公此之謂先師也)○藍氏曰釋菜禮之至¶
<pb:KR1d0010_WYG_040-3b>¶
　簡者皆不在多品貴其誠也其用有三每嵗春合舞¶
　而行之月令云仲春命樂正合舞釋菜也始入學則¶
　行之文王世子云既興器用幣然後舍菜是也學記¶
　云太學始教皮弁祭菜示敬道也¶
　鄭康成曰合舞等其進退使應節奏○黄氏曰樂師¶
　教舞帗羽干旄皇人未嘗合也大胥春始入學合而¶
　教之¶
秋頒學合聲¶
<pb:KR1d0010_WYG_040-4a>¶
　鄭鍔曰月令春入學合舞秋入學習吹學無二義皆¶
　學宫也葢周家建五學其中謂之辟雍水南曰成均¶
　水北曰上庠水東曰東序水西曰瞽宗春令學士始¶
　入學所入者辟雍也總處於此以觀其能至秋則所¶
　觀者已久知其所宜矣於是分而處之宜學禮者處¶
　之瞽宗宜學書者處之上庠宜學干戈者處之東序¶
　宜學語者處之成均非惟不分學字以為二義又合¶
　周家立學之制(○易氏曰合舞於入學之後合聲於/頒學之後是知其為瞽宗之學葢瞽)¶
<pb:KR1d0010_WYG_040-4b>¶
　(宗見於大司樂有所謂成均之法又有所謂樂祖之/祭皆所以為禮樂之教春入學舍采者即入瞽宗之)¶
　(學舍采於樂祖秋頒學者即以成均之法頒之於瞽/宗之學○楊氏曰鄭解頒學亦有意勝於諸説但亦)¶
　(有過當處頒學只是秋時入學分典學者齋舍為一/冬習業居隩避寒之地與春時入學不同故異其文)¶
　(謂之頒學案尚書大傳耰鋤已藏新榖巳入嵗事已/畢餘子皆入學距冬至四十五日始出學任農事是)¶
　(一冬九十日當在學之人數甚多非一學所容須分/在諸處若四時在學者惟國子與國之俊造其春誦)¶
　(夏弦秋學禮冬讀書皆有常處禮樂皆/在瞽宗書在上庠不應至秋時方始分)¶
　鄭康成曰合聲亦等其曲折使應節奏○王氏曰樂¶
　之聲以言為本書曰詩言志歌永言聲依永律和聲¶
<pb:KR1d0010_WYG_040-5a>¶
　鄭鍔曰合舞必以春合聲必以秋葢春陽用事徳在¶
　木木曰曲直而主乎貌舞見於形貌之間或俯或仰¶
　木之象也故合舞以春所以順乎陽秋陰用事徳在¶
　金金曰從革而主乎言聲見於辭氣之間或抑或揚¶
　金之象也故合聲以秋所以順乎陰¶
　王氏詳説曰王制春秋教以禮樂冬夏教以詩書春¶
　夏陽也詩樂者聲聲亦陽也是春未嘗不學聲文王¶
　世子春夏學干戈秋冬學羽籥干戈武舞羽籥文舞¶
<pb:KR1d0010_WYG_040-5b>¶
　是秋未嘗不學舞此言合舞以春合聲以秋葢大合¶
　舞大合聲與平日之學舞學聲異記所言者主教國¶
　子此言者主合國子平日所教所以不同¶
以六樂之㑹正舞位以序出入舞者¶
　易氏曰合舞合聲教之序也此教之成也故言六樂¶
　之㑹¶
　鄭鍔曰及教以舞則以六樂之㑹正其舞之位方其¶
　分樂而各奏不患其舞位之不正及㑹合而並奏其¶
<pb:KR1d0010_WYG_040-6a>¶
　人多其列衆位始不正矣於是焉必正其位如雲門¶
　大卷不可以處後大濩大武不可以居前之類其位¶
　已正乃序當舞之人已舞者出未舞者入使先後不¶
　失其倫¶
　劉執中曰六樂之節疾徐不同六舞之位逺近不一¶
　故立表以㑹其節與其位自南表而舞至北表者再¶
　表為一成則六成矣自北舞而南者一故舞為九成¶
　而樂為九變則表為六樂之㑹者歟出入其表以就¶
<pb:KR1d0010_WYG_040-6b>¶
　八佾者皆以長少為序¶
比樂官¶
　鄭康成曰比猶校也○鄭鍔曰比校作樂之官欲無¶
　　一樂之不備(○杜氏曰次/比樂官也)¶
展樂器¶
　鄭康成曰展謂陳數之○鄭鍔曰展省作樂之器欲¶
　無一樂之或缺大司樂展其聲此則展其器¶
凡祭祀之用樂者以鼓徴學士¶
<pb:KR1d0010_WYG_040-7a>¶
　鄭康成曰擊鼓以召之文王世子曰大昕鼔徴所以¶
　警衆○王昭禹曰召之使興舞也¶
序宫中之事¶
　王昭禹曰宫中之事謂序王宫之中國子之宿衛而¶
　學道藝者春秋之所學各有其序如大胥之所掌是¶
　宫正言比宫中之衆寡㑹其什伍而教之道藝則大¶
　胥序宫中之事者如此(○李嘉㑹曰宫/伯所掌之事)¶
小胥掌學士之徴令而比之¶
<pb:KR1d0010_WYG_040-7b>¶
　王昭禹曰徴則召之使來令則使之有為比則校叙¶
　其多寡之數使之類聚而羣分○賈氏曰大胥掌學¶
　士之版以待召聚舞者小胥賛大胥為徴令校比之¶
　攷其在否¶
觵其不敬者¶
　鄭康成曰不敬謂慢期不時至也觵罰爵也詩云兕¶
　觵其觩○劉氏曰罰以示媿恥焉¶
廵舞列而撻其怠慢者¶
<pb:KR1d0010_WYG_040-8a>¶
　鄭康成曰撻猶抶也抶以荆扑○鄭鍔曰八人為列¶
　左右前後各以其序茍立於其列有怠慢不謹者必¶
　撻以記之○王氏曰肆師誅其怠慢則祭以懲慢為¶
　先小胥撻其怠慢則學以懲慢為急祭言誅之政也¶
　學言撻之教也○易氏曰比之而不敬然後有所謂¶
　觵觵之而怠慢然後有所謂撻¶
正樂縣之位王宫縣諸侯軒縣卿大夫判縣士特縣辨¶
其聲¶
<pb:KR1d0010_WYG_040-8b>¶
　鄭康成曰樂縣謂鐘磬之屬縣於筍簴者○王氏詳¶
　説曰凡樂縣有鐘磬鼔鎛此所謂金石之樂也然磬¶
　則無所不縣鐘與鼔鎛則有所謂縣者有所謂不縣¶
　者葢周人縣鼓與鎛惟縣一而已是故鎛有不縣者¶
　磬師云擊磬擊編鐘磬編鐘則磬師擊之不編鐘則鐘師¶
　奏之是鐘有不縣者此磬所以謂衆聲之首也¶
　鄭司農曰宫縣四面縣軒縣去其一面判縣又去其¶
　一面特縣又去其一面四面象宫室四面有墻故謂¶
<pb:KR1d0010_WYG_040-9a>¶
　之宫縣(○鄭鍔曰王以宫言見王徳之備周乎四方/諸侯則有所缺而不備而況於大夫士乎)¶
　軒縣三面其形曲故春秋傳曰請曲縣繁纓以朝諸¶
　侯之禮也故曰唯器與名不可以假人(○王氏詳説/曰天子南面)¶
　(諸侯北面自宫縣以下曰軒縣則缺南面曰判縣則/併缺北面曰特縣則非東即西案大射云樂人宿縣)¶
　(于阼階東笙磬西面其南笙鐘其南鎛皆南陳西階/之西頌磬東面其南鐘其南鎛皆南陳是阼階西階)¶
　(其位皆北其面在南者皆無縣然又云一建鼔在西/階之東南面則是又有南面者何耶説者以為諸侯)¶
　(與其臣大射其縣皆三面所謂南面者鼔而已曰鍾/曰磬曰鎛則無縣焉知此則知大夫之判士之特皆)¶
　(無南面所以尊天子矣春秋之時衛侯從仲叔于奚/曲縣之請為非禮晉侯賜魏絳歌鍾之半為得禮)¶
<pb:KR1d0010_WYG_040-9b>¶
　鄭鍔曰既正其縣又辨别其聲欲其節奏之不爽(○/易)¶
　(氏曰鐘磬鼔鎛其聲不一必待辨而後正/項氏曰其聲所用各有律吕故辨其隆殺)○又正其¶
　堵肆之名以見其等降之不同聲不爽則樂必和名¶
　不同則禮不僭官曰小胥其所掌豈小哉¶
　李嘉㑹曰樂縣不同豈諸侯大夫在國之時其縣則¶
　然亦豈朝聘之時王燕享之而所縣之樂若是也葢¶
　在國與朝王所用之樂皆然¶
凡縣鐘磬半為堵全為肆¶
<pb:KR1d0010_WYG_040-10a>¶
　薛氏曰杜氏以鐘十六枚為一肆則堵者八枚矣此¶
　説然也而鄭氏以各十六枚為一堵鐘一簴磬一簴¶
　為肆宜不然春秋傳曰歌鐘二肆是三十有二枚矣¶
　故編鐘十有六然後一簴之鐘全編磬十有六然後¶
　一簴之磬全一簴之所垂者鐘磬各止於八然後謂¶
　之堵鄭氏以鐘一簴磬一簴為肆其半者其或有鐘¶
　而無磬有磬而無鐘乎其説固不通矣又曰半之者¶
　謂諸侯之卿大夫士諸侯之卿大夫半天子之卿大¶
<pb:KR1d0010_WYG_040-10b>¶
　夫其説未是但泥於十六枚為一堵之説不知八枚¶
　為一堵之器至其論士之特縣則曰天子之士縣磬¶
　而巳不知鄭氏何所見而言有磬而無鐘不知果何¶
　以和樂吾固謂天子之士鐘磬各十六枚為一肆諸¶
　侯之士鐘磬各十八枚故為堵○鄭鍔曰編鐘八編¶
　磬八共十六枚同在一簴名謂之堵堵如墻堵謂其¶
　半也十六編鐘為一簴十六編磬為一簴則謂之肆¶
　肆如市肆之肆謂其全也左傳鄭人賂晉侯以歌鐘¶
<pb:KR1d0010_WYG_040-11a>¶
　二肆又觀晉侯以樂之半賜魏絳魏絳於是乎有金¶
　石之樂晉諸侯耳當三面之軒縣葢得二肆之半分¶
　為左右歟(○易氏曰天子宫縣每面鐘磬各十六枚/四面各六十四枚諸侯以下降殺以兩諸)¶
　(侯三面鐘磬各四十八枚卿大夫兩面鐘磬各三十/二枚士一面鐘磬各十有六枚雖尊卑多寡不同而)¶
　(每面皆各十六枚故謂之肆若諸侯之卿大夫判縣/則每面鐘磬八枚兩面共鐘磬各十有六士特縣各)¶
　(八枚而已惟其得每/面之半故謂之堵)¶
大師下大夫二人小師上士四人瞽矇上瞽四十人中¶
瞽百人下瞽百有六十人眡瞭三百人府四人史八人¶
<pb:KR1d0010_WYG_040-11b>¶
胥十有二人徒百有二十人¶
　或曰大師之職專在和合樂聲故夫子語大師樂非¶
　善知音聲何能職此哉○薛平仲曰自司樂至小胥¶
　所掌皆樂之事則樂事之或奏或歌要必有所屬是¶
　故奏歌其樂者瞽矇也所以相瞽而奏歌者則眡瞭¶
　也以奏歌而教瞽矇者小師也所以使瞽矇之有所¶
　取正者則大師也是以大師之官必以下大夫二人¶
　居之○賈氏曰此下直云瞽矇三百人無府史胥徒¶
<pb:KR1d0010_WYG_040-12a>¶
　者以其無目不須人使是以有眡瞭三百人(○李嘉/㑹曰瞽)¶
　(矇祭祀所用不若是多也而數之多至/三百人先王以待天下之瞽矇焉耳)¶
掌六律六同以合陰陽之聲陽聲黄鍾大蔟姑洗&KR0331;賔¶
夷則無射隂聲大吕應鍾南吕函鍾小吕夾鍾¶
　　愚案六律六同詳見大司樂¶
　胡氏曰律以統氣類物吕以旅陽宣氣黄鍾者中之¶
　色為六氣之元始於子在十一月二曰大蔟蔟奏也¶
　言陽氣奏地而達物也位於寅在正月三曰姑洗洗¶
<pb:KR1d0010_WYG_040-12b>¶
　潔也言陽氣洗物姑潔之也位於辰在三月四曰蕤¶
　賔蕤繼也賔導也言陽始導陰氣使繼養物也位於¶
　午在於五月五曰夷則則灋也言陽氣正灋度而使¶
　陰氣夷當傷之物也位於申在七月六曰無射射厭¶
　也言陽氣究物而使陰氣畢剥落之終而復始亡厭¶
　已也位於戌在九月吕者一曰大旅旅旅也言陰大¶
　吕黄鍾宣氣而芽物也位於丑在十二月二曰夾鍾¶
　言陰夾助大蔟宣四方之氣而出種物也位於卯在¶
<pb:KR1d0010_WYG_040-13a>¶
　二月三曰仲吕言微陰始起未成著於其中旅助姑¶
　洗宣氣濟物也位於已在四月四曰林鍾林君也言隂¶
　氣受任助蕤賔君主種物使長大茂盛也位於未在¶
　六月五曰南吕南任也言陰氣旅助夷則任成萬物¶
　也位於酉在八月六曰應鍾言陰氣應無射該藏萬¶
　物而雜陽該種也位於亥在十月¶
皆文之以五聲宫商角徴羽皆播之以八音金石土革¶
絲木匏竹¶
<pb:KR1d0010_WYG_040-13b>¶
　　愚案文之播之詳見大司樂¶
　王昭禹曰太𤣥曰聲生於日律生於夜聲非十二律¶
　不能發律非五聲不能節五聲非變不能盡故一律¶
　之中莫不具五聲五聲之中有所謂五變五聲之本¶
　生於黄鍾黄鍾為宫管九寸九之則其數八十一三¶
　分宫而去一下生徴其數五十四三分徴益一而上¶
　生商其數七十二又三分商去一而下生羽其數四¶
　十八三分羽益一而上生角其數六十四多者濁少¶
<pb:KR1d0010_WYG_040-14a>¶
　者清大不踰宫細不踰羽徴之聲又清於角角之聲¶
　又清於商其配則土火木金水其象則君臣民事物¶
　易氏曰五聲寓於八音八音實直乎八卦金鐘也屬¶
　兑石磬也屬乾土塤也屬坤革鼔鼗也屬坎絲琴瑟¶
　也屬離木柷敔也屬巽匏笙簧也屬艮竹簫管也屬¶
　震(○薛氏曰以方言之金石土類也西凝之方故三/者在西匏竹木類也東生之方故三者在東絲成)¶
　(於夏故在南革成於冬故在北大師之序先之以金/石土中之以革絲後之以匏竹木葢西者聲之方虚)¶
　(者聲之本故音始於西而終於東西則先金石而後/土者陰逆推其所始東則先匏竹而後木者陽順序)¶
<pb:KR1d0010_WYG_040-14b>¶
　(其所生革絲居南北之正而先革後絲者亦先虚之/意歟○李嘉會曰萬物盈天地間若堅若脆若勁若)¶
　(韌若實若虚若沈若浮莫過於金石/土革匏絲竹木而天下之音具有焉)¶
　鄭鍔曰文之以五聲足以相生未足以為樂必以八¶
　音播之則樂成而可聽矣播言播而散之也金石以¶
　動之絲竹以行之匏以宣之瓦以賛之革木以節之¶
　此樂之所以成¶
教六詩曰風曰賦曰比曰興曰雅曰頌¶
　鄭鍔曰大師掌吹陰陽之管以和樂又教六詩夫詩¶
<pb:KR1d0010_WYG_040-15a>¶
　之六義彼人安能通知以教人耶康成以為教瞽矇¶
　彼為瞽矇者安能有六徳以為本耶愚謂是説康成¶
　之失也以理推之葢教國子以歌六詩耳彼疑國子¶
　不當學詩於樂工殊不知古者作樂必歌詩以為音¶
　風賦比興雅頌皆所歌之音知音調之高下惟大師¶
　耳國子不學於大師而誰學耶大司樂能教之以其¶
　義大師能教之以其音故曰教六詩○王昭禹曰一¶
　國之事繫一人之本謂之風(○鄭康成曰風言聖/賢治道之遺化也)言¶
<pb:KR1d0010_WYG_040-15b>¶
　天下之事形四方之風謂之雅(○鄭康成曰言今之/正者以為後世法)¶
　美盛徳之形容以其成功告於神明謂之頌(○鄭康/成曰頌)¶
　(之言誦也容也誦/今之徳廣以美之)風出於徳性雅出於灋度頌出於¶
　功業三者詩之體也直述其事而陳之謂之賦(○鄭/康成)¶
　(曰賦之言鋪直鋪/陳今之政教善惡)以其所類而況之謂之比(○鄭康/成曰比)¶
　(見今之失不敢斥/言取比類以言之)以其所感𤼵而比之謂之興(○鄭/康成)¶
　(曰興見今之美嫌於媚/諛取善事以勸諭之)三者詩之用也即其章言之¶
　則曰六詩即其理言之則曰六義大師教之以樂章¶
<pb:KR1d0010_WYG_040-16a>¶
　故曰六詩¶
以六徳為之本¶
　鄭鍔曰此六徳乃大司樂所教國子中和祇庸孝友¶
　之徳若以為教瞽矇則彼賤工詎可責以中和祗庸¶
　孝友之徳哉○王昭禹曰君子之學詩豈徒誦其空¶
　言要之本於徳而巳¶
以六律為之音¶
　鄭鍔曰六徳為之本所以成其性六律為之音所以¶
<pb:KR1d0010_WYG_040-16b>¶
　和其聲大司樂之教施於前然後大師之教行於後¶
　康成又謂以律視其人為之音乃引子貢問師乙以¶
　已宜歌之事為證子貢所論者人之性非論六律為¶
　音之義亦康成之失○黄氏曰聲成文謂之音不以¶
　六律音不可得而正也¶
　王氏曰以六徳為之本故雖變猶止乎禮義以六律¶
　為之音則書所謂聲依永律和聲也○王昭禹曰言¶
　以六徳為之本則知所謂音者末也言以六律為之¶
<pb:KR1d0010_WYG_040-17a>¶
　音則知所謂本者性也教六詩雖以六徳為之本然¶
　非播之於音則其聲無所𤼵非和之以律則其音無¶
　所正(○楊氏曰以六徳為之本故可以觀可以怨仁/言不如仁聲之入人深也以六律為之音故可)¶
　(以美教化/移風俗)¶
大祭祀帥瞽登歌令奏撃拊¶
　鄭司農曰登歌歌者在堂登歌下管貴人聲也(○賈/氏曰)¶
　(謂下神合樂皆升歌清廟故將作樂時大師帥瞽人/登堂於西階之東北面坐而歌者比瑟以歌詩也)¶
　王昭禹曰撃拊即書云撃石拊石此堂上之樂也○¶
<pb:KR1d0010_WYG_040-17b>¶
　黄氏曰明堂位曰拊搏玉磬揩擊大琴大瑟中琴小¶
　瑟四代之樂器也是登歌則擊磬戞擊鳴球搏拊琴¶
　瑟皆擊也玉磬琴瑟皆有擊拊之名○鄭司農曰樂¶
　或當擊或當拊是也(○鄭康成曰拊形如鼔以韋為/之著之以糠○賈氏曰拊所以)¶
　(導引歌者故先擊拊瞽乃/歌也歌者出聲謂之奏)¶
　王昭禹曰小師云登歌撃拊則擊拊者小師而大師¶
　令奏之¶
下管播樂器令奏鼓&KR0615;¶
<pb:KR1d0010_WYG_040-18a>¶
　賈氏曰歌者在上匏竹在下故云下管(○鄭司農曰/吹管者在堂)¶
　(下/)○鄭康成曰特言管貴人氣也○賈氏曰聲出曰¶
　播謂播揚其聲奏即播也○黄氏曰播以樂器播詩¶
　也樂器鼗柷敔塤簫管也(○賈氏曰樂器/即笙簫及管)¶
　鄭鍔曰康成謂鼓&KR0615;管乃作葢以鼔為考擊之義然¶
　經文既言奏不當又言鼓則令奏鼓&KR0615;者令樂工奏¶
　大鼔與小鼔也鼔為衆樂之號令故欲播樂器必奏¶
　鼓將奏鼓必奏&KR0615;以為之引也(○鄭司農曰朄小鼓/也先擊小鼔乃擊大)¶
<pb:KR1d0010_WYG_040-18b>¶
　(鼓小鼓為大鼔先引故/曰朄&KR0615;讀為道引之引)¶
　易氏曰奏撃拊以導歌而後瞽者歌焉奏鼓&KR0615;以導¶
　管而後樂器播焉樂之與歌必有所導而後從必有¶
　所令而後奏此節奏之序¶
大饗亦如之¶
　王昭禹曰所以敬諸侯亦如祭祀之禮¶
大射帥瞽而歌射節¶
　鄭鍔曰帥瞽矇而歌騶虞貍首采蘋采蘩之詩以為¶
<pb:KR1d0010_WYG_040-19a>¶
　射節(○李嘉會曰大射則有歌小射則不歌/亦如大獻之有愷歌小獻止於樂也)¶
大師執同律以聽軍聲而詔吉凶¶
　鄭康成曰大師大起軍師兵書曰王者行師出軍之¶
　日授將弓矢士卒振旅將張弓大呼大師吹律合音¶
　商則戰勝軍士强角則軍擾多變失士心宫則軍和¶
　士卒同心徴則將急數怒軍士勞羽則兵弱少威明¶
　易氏曰六律陽聲六同陰聲即陰陽以候其氣則葭¶
　灰一動而八風從律以十二律應十二風而後可以¶
<pb:KR1d0010_WYG_040-19b>¶
　察天地之和大師以是而聽軍聲宜其吉凶應焉(○/王)¶
　(昭禹曰師曠曰吾驟歌北風又歌南風南風不競多/死聲楚必無功古之人所以望敵而知吉凶先事而)¶
　(知勝負者用此術也然王者之師而猶聽軍聲/而詔吉凶葢兵凶器戰危事聖人不敢輕也)¶
　易氏曰占軍旅之勝者無過於天時大史抱天時與¶
　大師同車亦以同律之所聽者可信不誣故耳¶
大喪帥瞽而廞作匶諡¶
　王昭禹曰死則陳儀物於庭序以興觀者欽則謂之¶
　廞(○鄭康成曰廞興也興言王/之行謂諷誦其治功之詩)考列其徳行而誄之¶
<pb:KR1d0010_WYG_040-20a>¶
　以言則謂之諡於大喪之廞則帥瞽而作匶諡以瞽¶
　掌樂王徳成於樂諡則成徳之名也¶
凡國之瞽矇正焉¶
　鄭康成曰從大師之政教(○李嘉㑹曰國之瞽矇不/屬樂師者亦以正於大師)¶
　(不使淫邪之/入人聽也)¶
小師掌教鼓鼗柷敔塤簫管弦歌¶
　鄭康成曰教教瞽矇也(○黄氏曰鼓鼗皆教眡瞭柷/敔塤簫管弦歌皆教瞽矇鼗)¶
　(亦教/瞽矇)○鄭鍔曰此言鼓如孟子所謂今王鼓樂於此¶
<pb:KR1d0010_WYG_040-20b>¶
　之鼓瞽矇受教於小師其所播者鼗也柷也敔也塤¶
　也簫也管也弦也歌也而不言鼔則知此鼓為鼓樂¶
　之鼓矣鄭謂出音曰鼔是也¶
　鄭康成曰鼗如鼔而小持其柄揺之旁耳還自擊○¶
　鄭司農曰柷如漆筩中有椎(○項氏曰/柷以合樂)敔木虎也(○/鄭)¶
　(鍔曰敔如伏虎背上有/七十二鉏鋙所以止樂)¶
　聶崇義曰塤燒土為之大如鴈卵謂之雅塤郭璞爾¶
　雅注云大如鵝子鋭上平底形如稱錘六孔小者如¶
<pb:KR1d0010_WYG_040-21a>¶
　雞子謂之頌塤凡六孔上一前三後二又笙師掌吹¶
　塤世本云暴辛公作塤圍五寸半長三寸四分○鄭¶
　康成曰簫編小竹管如今賣飴餳所吹者(○賈氏曰/廣雅云簫)¶
　(大者二十四管小者十六管有底三禮圖云簫長尺/四寸頌簫長尺二寸○通卦驗注云簫管形象鳥翼)¶
　(鳥為火火成數七生數二/二七一十四簫之長由此)○鄭司農曰管如箎六孔¶
　(○鄭康成曰如篴而小併兩/而吹之今天子樂官有焉)○項氏曰弦琴瑟也琴¶
　長三尺六寸六分象周天之度廣六寸象六合七弦¶
　象七星瑟長八尺一寸九九之數廣一尺八寸二九¶
<pb:KR1d0010_WYG_040-21b>¶
　也二十七弦三九也○鄭康成曰歌依詠詩也○易¶
　氏曰有堂上之樂有堂下之樂有上下兼用而不可¶
　缺者弦歌用之於堂上鼔鼗塤簫用之於堂下柷敔¶
　則堂上堂下皆用之以為作止之節書曰戞擊鳴球¶
　搏拊琴瑟以詠戞擊柷敔用之以節堂上之樂者也¶
　又曰下管鼗鼔合止柷敔用之以節堂下之樂者也¶
　堂上言聲堂下言器若大師所言登歌下管則歌者¶
　在上匏竹在下此不易之定制而小師以弦歌列於¶
<pb:KR1d0010_WYG_040-22a>¶
　塤簫之下者小師所言者教樂之序而大師所言者¶
　用樂之序也¶
大祭祀登歌擊拊¶
　胡伸曰拊革鼓也樂以登歌為貴凡以詠者舉堂上¶
　之樂(○愚案登歌擊/拊説見大師)○易氏曰登歌則瞽矇擊拊則¶
　小師大師令其奏而已¶
下管擊應鼔¶
　鄭康成曰應鼙也應與&KR0615;及朔皆小鼓所用别未聞¶
<pb:KR1d0010_WYG_040-22b>¶
　○賈氏曰擊鼓者先擊小後撃大故大射云應鼙在¶
　東朔鼙在北(○黄氏曰朔鼙應/鼓朔鼙所謂朄也)○鄭鍔曰及下管則¶
　擊應鼓大師令奏鼔&KR0615;小師則擊應鼔不鼔&KR0615;葢朄¶
　者所以引衆鼓而應則以為衆鼓之應也周頌所謂¶
　應朄縣鼓正謂是(○王昭禹曰應鼙為朄鼓之和朄/鼓為應鼙之引朄必有應應必有)¶
　(朄互相/備也)¶
徹歌¶
　鄭康成曰於有司徹而歌雍○李嘉㑹曰徹歌無大¶
<pb:KR1d0010_WYG_040-23a>¶
　師之命而自歌者乃其職也¶
大饗亦如之¶
　王昭禹曰説見大師○陸氏曰明堂位以禘禮祀周¶
　公於太廟升歌清廟下管象文王世子曰天子養老¶
　登歌清廟下管象祭統曰大嘗禘升歌清廟下管象¶
　天子之禮康周公故以賜魯仲尼燕居曰兩君相見¶
　升歌清廟下管象天子之祭祀養老饗諸侯諸侯之¶
　相見魯之嘗禘皆升歌下管貴人聲也歌清廟示徳¶
<pb:KR1d0010_WYG_040-23b>¶
　也象管示事也小師大祭祀大饗登歌而小祭祀小¶
　樂事不登歌猶小祀不興舞也¶
大喪與廞¶
　鄭康成曰從大師¶
凡小祭祀小樂事鼓朄¶
　鄭康成曰如大師○黄氏曰小祭祀不當擊雷鼔靈¶
　鼔則擊朄舞師掌鼔四方旱暵之舞是也¶
掌六樂聲音之節與其和¶
<pb:KR1d0010_WYG_040-24a>¶
　鄭鍔曰六代之樂並作慮其聲音或失之過既掌其¶
　節又掌其和先儒以和為錞于謂以金錞和鼔然小¶
　師不掌錞于認一和字指為錞于何所據竊謂當為¶
　子與人歌而善必使反之而後和之之和掌其音節使¶
　一人倡之衆工從而和之乃所以為節耳(○王昭禹/曰六樂之)¶
　(作其先後曲直則有節而小大清濁相應而不相陵/則和矣國語曰聲應相保曰和又曰大昭小鳴和之)¶
　(道/也)○李嘉㑹曰職專於是則所責亦在是故特表而¶
　出之¶
<pb:KR1d0010_WYG_040-24b>¶
瞽矇¶
　鄭司農曰無目眹謂之瞽有目眹無見謂之矇有目¶
　無眸子謂之瞍(○賈氏曰詩有矇瞍書有瞽瞍此有/瞽矇三者皆文不具司農參取三處)¶
　(為三等解之無目眹謂無目之眹脉有目眹而無見/謂之矇謂矇然有眹脉而無見也有目無眸子謂之)¶
　(瞍者謂目睛黒白/分明而無眸子人)○鄭鍔曰王者作樂欲審音以知¶
　政必使瞽矇者謂其收視於内不亂於外聽必審也¶
　然人而無見乃廢疾也使其疾而見廢則先王之所¶
　不忍是故使之司聽兹又不忍棄人之仁也¶
<pb:KR1d0010_WYG_040-25a>¶
掌播鼗柷敔塤簫管弦歌¶
　鄭康成曰播謂𤼵揚其音○賈氏曰此八者皆小師¶
　教此瞽矇令於作樂之時播揚以出聲也¶
　李嘉㑹曰瞽矇播之小師教之止見於八音而已若¶
　磬師之鐘磬緹樂燕樂縵樂眡瞭之頌磬笙磬笙師¶
　之竽笙應雅則皆不與何故葢大師小師瞽矇所掌¶
　皆宗廟祭祀之樂及大饗大射大師之樂也¶
諷誦詩世奠繋鼔琴瑟¶
<pb:KR1d0010_WYG_040-25b>¶
　劉執中曰諷誦詩而不言六詩者因大師作匶諡而¶
　諷誦先王平生功徳之詩○鄭鍔曰或謂誦詩所以¶
　知古人之興衰又誦其奠繋小史掌奠世繋謂為史¶
　官當定公卿大夫與夫帝王之世繋今此瞽矇又安¶
　知世奠繋之事乎愚攷先儒之説以奠為帝謂世帝¶
　繋者乃古書之紀述帝王之本繋又嘗攷國語曰教¶
　之春秋而為之聳善而抑惡以戒勸之教之世而為¶
　之昭明徳而廢幽昏焉以怵懼其心以春秋對世言¶
<pb:KR1d0010_WYG_040-26a>¶
　則知世如世本之類使之諷誦乎詩與世又定其所¶
　傳之繋以諷誦使人君知古之傳世者有徳則子孫¶
　緜逺而世繋不衰無徳則子孫之傳不逺所言者不¶
　定則其聞也不信故必奠而後諷誦之鄭康成云世¶
　之而奠其繋竊謂當讀諷誦詩世一句奠繋為一句¶
　(黄氏曰諷誦其詩以其世定繋次其盛衰為可知/今詩之有繋次瞽矇傳之也曹儈之詩失之矣)¶
　　愚案誦詩而及於世奠繋者如商頌五篇作於商¶
　　高宗之世周頌風雅合九十篇作於成王之世既¶
<pb:KR1d0010_WYG_040-26b>¶
　　知世之所尚則奠樂以繋焉定那樂章係之祀成¶
　　湯定清廟樂章係之祀文王誦詠之以五聲弦歌¶
　　之以琴瑟將以歌之播於樂章而奏諸祭享之時¶
　　若小史之奠繋世是奠其所出之世系非誦詩之¶
　　世奠繋也¶
　鄭鍔曰先王使公卿大夫士各致其規諫非不足以¶
　聞道彼賤而樂工乃使之諷誦古詩及世繋何邪得¶
　於言則其聽也未必審得於樂則其聞也入必深情¶
<pb:KR1d0010_WYG_040-27a>¶
　之所樂者在是則耳之所聞者必詳因悦樂之時得¶
　規諫之益其效㨗於公卿士大夫之諫當諷誦之時¶
　則鼔琴瑟所以和平人君之心心和平則聞規戒之¶
　言不惟不怒且樂而無倦(○黄氏曰諷誦鼔琴瑟諷/誦而鼔琴瑟即書搏拊琴)¶
　(瑟以/詠)¶
掌九徳六詩之歌以役大師¶
　陳藴之曰九徳用於大祭大祭帥瞽登歌是也六詩¶
　用於大射大射帥瞽歌射節是也(○愚案九徳説見大/司樂六詩説見大)¶
<pb:KR1d0010_WYG_040-27b>¶
　(師/)¶
　鄭康成曰役為之使¶
眡瞭¶
　鄭鍔曰孟子曰胷中正則眸子瞭焉眡瞭之職皆明¶
　目者為之葢樂工用瞽矇三百人故用眡瞭亦三百¶
　人扶之其視明瞭又明樂¶
掌凡樂事播鼗撃頌磬笙磬¶
　王昭禹曰瞽矇掌播鼗而眡瞭亦播鼗二者皆受教¶
<pb:KR1d0010_WYG_040-28a>¶
　於小師故小師曰掌教鼗鼔(○鄭鍔曰播鼗鼓本瞽/矇之事為其無目故眡)¶
　(瞭先播使之聞之皆/言播鼗葢有先後也)¶
　薛氏曰磬之應鏞者曰頌磬頌即鏞也磬之益笙者¶
　曰笙磬大射禮曰樂人宿縣於阼階東笙磬西面是¶
　應笙之磬也又曰西階之西頌磬東面是應鏞之磬¶
　鏞尚金則土類也西凝之方也古人作樂金石土列¶
　於西方故頌磬在乎西竹則木類也東生之方也古¶
　人作樂匏竹木列於東方故笙磬在乎東若鄭氏以¶
<pb:KR1d0010_WYG_040-28b>¶
　東方之磬曰頌則詩所謂笙磬同音書所謂笙鏞以¶
　間者何異義乎一説謂鐘磬之應歌者曰頌磬其應¶
　笙曰笙鐘笙磬春秋傳有歌鐘二肆與頌鐘磬之義¶
　同周禮有鐘笙之樂與笙磬之義同近之矣(○黄氏/曰升歌)¶
　(則撃頌磬笙/歌則撃笙磬)¶
掌大師之縣¶
　鄭康成曰大師當縣則為之○賈氏曰大師無縣樂¶
　之事案大師掌六律六同五聲八音以其無目於聲¶
<pb:KR1d0010_WYG_040-29a>¶
　音審本職雖不言縣樂器文寄於此明縣之可知眡¶
　瞭為之者以有目也¶
凡樂事相瞽¶
　鄭康成曰相謂扶工○王昭禹曰瞽無相倀倀然其¶
　何之哉眡瞭之設正謂是也¶
大喪廞樂器大旅亦如之¶
　賈氏曰樂器謂明器司干疏云眡瞭所廞謂鼔與磬¶
　鐘師不云廞則鐘亦眡瞭廞之瞽矇大師小師皆不¶
<pb:KR1d0010_WYG_040-29b>¶
　云廞者以其無目瞽矇所云柷敔等皆眡瞭廞之也¶
　不云奉而藏之文不具也○黄氏曰廞與陳義本同¶
　而廞則有感動悲戚之意陳則陳列之而已鄭康成¶
　廞皆為興廞為興訓則當為興起之興所謂感動悲¶
　戚也鄭以為興作或為興造如大喪明器皆可言作¶
　大旅廞樂器乃以為旅非常祭於時乃興造其樂器¶
　則何義邪大旅有災故而樂不作眡瞭祭祀正樂故¶
　廞之見憂戚之意笙師樂器惟笙用於祭非其盛者¶
<pb:KR1d0010_WYG_040-30a>¶
　陳之而已○王昭禹曰大喪廞樂器則陳樂器於庭¶
　序也大旅有大故而祭亦陳樂器而不作故亦如之¶
賓射皆奏具鐘鼔¶
　黄氏曰鐘師凡射王奏騶虞諸侯奏貍首卿大夫奏¶
　采蘋士奏采蘩瞽歌眡瞭奏其鐘鼓○鄭康成曰鼓¶
　&KR0615;以奏之其登歌大師自奏之¶
鼜愷獻亦如之¶
　杜氏曰鼜戒守鼓也○王氏詳説曰鼔軍事者鼖鼔¶
<pb:KR1d0010_WYG_040-30b>¶
　也鼜鼓其聲也案司馬法曰昏鼓四通為大鼜夜半¶
　三通為晨戒旦明五通為𤼵煦此三鼜也○鄭康成¶
　曰愷獻獻功愷樂也¶
　黄氏曰愷獻有歌鼜亦或有歌鼜歌今警場有歌自¶
　大師至眡瞭其設職皆以升歌聨下管而及射愷獻愷¶
　有歌故眡瞭通掌之獨不掌九夏九夏謂之金奏鐘¶
　師専職¶
　周禮訂義卷四十¶

